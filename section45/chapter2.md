#### 九歌・少司命

秋兰兮麋芜，罗生兮堂下。  
绿叶兮素华，芳菲菲兮袭予。  
夫人自有兮美子，荪何㠯兮愁苦？  
秋兰兮青青，绿叶兮紫茎。  
满堂兮美人，忽独与余兮目成。  
入不言兮出不辞，乘回风兮载云旗。  
悲莫悲兮生别离，乐莫乐兮新相知。  
荷衣兮蕙带，儵而来兮忽而逝。  
夕宿兮帝郊，君谁须兮云之际？  
与女沐兮咸池，曦女发兮阳之阿。  
望美人兮未来，临风怳兮浩歌。  
孔盖兮翠旍，登九天兮抚彗星。  
竦长剑兮拥幼艾，荪独宜兮为民正。