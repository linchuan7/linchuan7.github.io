#### 二十四诗品・选

##### 雄浑

大用外腓，真体内充。  
反虚入浑，积健为雄。

具备万物，横绝太空。  
荒荒油云，寥寥长风。

超以象外，得其环中。  
持之非强，来之无穷。

##### 冲淡

素处以默，妙机其微。  
饮之太和，独鹤与飞。

犹之惠风，荏苒在衣。  
阅音修篁，美曰载归。

遇之匪深，即之愈希。  
脱有形似，握手已违。

##### 高古

畸人乘真，手把芙蓉。  
泛彼浩劫，窅然空踪。

月出东斗，好风相从。  
太华夜碧，人闻清钟。

虚伫神素，脱然畦封。  
黄唐在独，落落玄宗。

##### 洗炼	

如矿出金，如铅出银。  
超心炼冶，绝爱缁磷。

空潭泻春，古镜照神。  
体素储洁，乘月返真。

载瞻星辰，载歌幽人。  
流水今日，明月前身。

##### 劲健

行神如空，行气如虹。
巫峡千寻，走云连风。

饮真茹强，蓄素守中。
喻彼行健，是谓存雄。

天地与立，神化攸同。
期之以实，御之以终。

##### 豪放

观花匪禁，吞吐大荒。
由道反气，处得以狂。

天风浪浪，海山苍苍。
真力弥满，万象在旁。

前招三辰，后引凤凰。
晓策六鳌，濯足扶桑。

##### 清奇

娟娟群松，下有漪流。  
晴雪满竹，隔溪渔舟。

可人如玉，步屟寻幽。  
载瞻载止，空碧悠悠。

神出古异，淡不可收。  
如月之曙，如气之秋。
